Title: Cesta, jíž jsem nešel  
Author: Tomáš Jacko  
Year: 2010  
Language: Czech  

## 1

Dvě pěšiny les ukrýval  
a já se nemoh rozdvojit  
a projít obě. Tak jsem stál  
a dlouze jednu sledoval,  
jak v dálce mizí ve chvojí.  

---

## 2

Pak jsem šel druhou z nich. Ta snad,  
byť o nic horší, travinou  
si zasloužila prošlapat —  
ač rozdíl byl jen sotva znát,  
vždyť tráva rostla na obou  

---

## 3

a obě shodně toho dne  
tam vedly listím spadaným.  
Ta první počká, nebo ne?  
Však spleti cest jsou bezedné:  
Já tušil, že se nevrátím.  

---

## 4

Až dlouhé roky uplynou,  
tu kdesi řeknu s povzdechem:  
Dvě cesty, les — a já šel tou  
jen o trochu víc zarostlou.  
A proto dneska jsem, kde jsem.  